---
layout: post
category: CLANKY
title: Veřejný prostor - Synský rybník
date: 2021-06-17T00:00:00+01:00
tags: 
      - Polička
author: Jitka Bidlová
image: assets/img/posts/verejny_prostor-synsky_rybnik.jpg
---


V Poličce máme krásný park vybízející k procházce, relaxaci, hrám s dětmi, sportu či setkání s přáteli. Už jste někdy při chůzi po dřevěné lávce nebo přes most přemýšleli, zda do tohoto prostředí patří chovný rybník? Šlo by mít uprostřed města vodní plochu s čistou vodou vábící k jízdě na lodičce nebo k opláchnutí nohou?

Procházela jsem se parkem a moje myšlenky se ubíraly tímto směrem. Již při studiu architektury jsem se zajímala o tyto věci a tak jsem si vzpomněla na tzv. „biotopy – přírodní jezírka“, které jsem prvně viděla při exkurzi do Rakouska. Tyto biotopy jsou okrasná jezírka. Jejich základem je vyvážený přírodní systém, který využívá biologické funkce rostlin k přirozenému čištění vody. Voda v nich bývá natolik čisté, že může být vhodná i ke koupání.

Horská jezera jsou křišťálově čistá, protože neobsahují dostatek živin pro růst čehokoliv a jsou celoročně velmi studená. Naše rybníky a přehrady jsou zase v létě plné řas a sinic, protože obsahují obrovské množství živin z bahna a mají nepoměrně malé množství pobřežní vegetace nebo mokřadů, jež by automaticky plnily čistící úlohu. Pravý přírodní rybník či jezero má vyvážený poměr čisté vodní plochy a tzv. regenerační zóny, tedy plochy s mělkou vodou, která je zarostlá vodními, bahenními a vlhkomilnými rostlinami.

V biotopu se jednoduše pokusíme nastolit ekologickou rovnováhu tak, aby příroda dělala všechno za nás. Jezírko se proto musí skládat ze dvou hlavních částí – hluboké části alespoň dva metry a tzv. regenerační zóny, která je mělká, zarostlá vegetací a může mít několik hloubkových stupňů pro různé druhy rostlin.

Pro konkrétní představu můžete navštívit biotopy v naší republice a to například v obci Říčany u Brna, v Jemnici na Třebíčsku, dále jsou v Litovli, Laškově, Brně, Praze, Oslavanech, Radotíně, v Šiklově mlýně apod. 


[Jitka Bidlová](https://pardubicky.pirati.cz/lide/jitka-bidlova/), pirátská zastupitelka
