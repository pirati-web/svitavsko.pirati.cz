---
layout: post
category: CLANKY
title: Promarněná příležitost?!
date: 2021-04-26T00:00:00+01:00
tags: 
      - Polička
author: Jitka Bidlová
image: assets/img/posts/new_ponas.png
---


**Areál KOH-I-NOOR Ponas v Poličce zmizí. Ustojí místní obchodníci nové obchodní centrum?**

Jak jistě víte, firma KOH-I-NOOR Ponas se stěhuje z areálu na Starohradské ulici do průmyslové zóny. Opouštěný areál byl na podzim nabídnut městu ke koupi. Štěpán Vlček a Martin Klepárník
věnovali spoustu usílí, aby město využilo tuto jedinečnou příležitost, do areálu vstoupilo vlastnicky a následně se pokusilo sehnat investora (investory) pro jeho revitalizaci. Jenom tak by město mohlo významně ovlivnit budoucí podobu a využití této strategicky umístěné lokality. V tomto duchu se vyslovila i většina z vás v naší únorové anketce.

Vzhledem k tomu, že v zastupitelstvu bohužel převážil názor, že by se jednalo o ekonomickou sebevraždu, zastupitelé tuto možnost odmítli (pro koupi areálu hlasovali pouze dva naši zastupitelé Štěpán Vlček a Jitka Bidlová, poznámka: pokud by si město vzalo na koupi areálu úvěr, zatížil by se městský rozpočet 2-3 milióny korun ročně, což považujeme při celkovém ročním hospodaření města s více než 300 milióny korun za akceptovatelné).
Vzhledem k tomu, že město nabídku odmítlo, rozhodl se současný majitel prodat areál developerské firmě. Ta zde vybuduje Retail park podobný těm, jaké známe z okrajů jiných měst. Stavět se bude úsporně, tak aby výsledek byl co nejjednodušší. Osází se to stromky a keříky. Možnosti města ovlivnit budoucí podobu areálu jsou dosti limitované.


![projekt](/assets/img/posts/projekt_ponas.png)


Mimo již dříve avizovaného supermarketu Billa by zde měl být prostor i pro prodejnu PEPCO, tábák, drogerii, chovatelské potřeby a elektro.
Mezi další důvody, proč jsme prosazovali koupi areálu patří:

- obava z přesunu nakupujících od místních obchodníků v centru města k nadnárodním společnostem a tím přesunu kapitálu od místních lidí někam daleko za hranice města a možná i státu

- výrazné zvýšení dopravní zátěže včetně nákládní dopravy v ulici Svépomoc

K lokalitě jsme přistupovali jako ke strategické příležitosti, jak posunout město dopředu. Možností pro další rozvoj se nabízelo hned několik (mohly zde najít místo například parkoviště pro centrum i přilehlé sídliště, kanceláře, ordinace lékařů, prostory pro začínající podnikatele, industriální prostory pro společenské nebo sportovní vyžití, dětské skupiny, byty nebo mnoho dalšího, pro co by město našlo investory).. Bohužel vedení města aktivity tímto směrem vykonávat odmítlo. Navíc developerovi tohoto typu by bylo možné areál prodat (bez jakýchkoliv ekonomických ztrát pro město) i kdykoliv v budoucnu, pokud by se ukázaly všechny ostatní snahy o revitalizaci areálu jako slepé.

Developer nabídl městu jako "bolestné" možnost odkoupit si prostor za obchody, kde bude moci město zbudovat až 29 parkovacích míst pro obyvatele přilehlých panelových domů.
Ekonomická sebevražda města se nekoná, pomalá sebevražda centra města se ale koná a to v přímém přenosu. Hodně štěstí Poličko, budeš ho potřebovat.  
Sledujte náš [facebook](https://www.facebook.com/NEZAVISLIPiratiPolicka)


[Jitka Bidlová](https://pardubicky.pirati.cz/lide/jitka-bidlova/), pirátská zastupitelka

