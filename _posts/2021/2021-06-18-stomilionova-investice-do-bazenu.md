---
layout: post
category: CLANKY
title: Stomilionová investice do bazénu zastupitele neděsí
date: 2021-06-18T00:00:00+01:00
tags: 
      - Polička
author: Štěpán Vlček
image: assets/img/posts/stret_zajmu.jpg
---


Téma možné koupě areálu po firmě Ponas ještě pořádně nevychladlo a už tu máme další velké téma. Tentokrát se jedná o investici ve výši kolem sta milionů korun do plaveckého bazénu. Věděli jste, že se chystá jeho rekonstrukce? Anebo jinak: ptal se Vás někdo, jaký bazén byste preferovali v Poličce Vy? Takový, do kterého si za levnější vstupné půjdete hlavně zaplavat, anebo takový, který bude investičně i provozně náročnější, bude nabízet víc atrakcí, ale samozřejmě za cenu vyššího vstupného..?

Zastupitelé většinově odsouhlasili studii (zpracovanou za 300 tisíc korun firmou APOLO zastupitele M. Kozáčka), která vznikla jako výsledek dvouleté práce bazénové komise. Počítá se s rozsáhlými bouracími pracemi. Takřka vše (snad kromě vlastního bazénu, vířivky a tobogánu) by mělo změnit své místo. K bazénu by dále měl být přistavěn objekt pro koupelový, chcete-li dětský bazén.

Předpokládané náklady jsou odhadovány na 60 milionů korun na rekonstrukci a 30 milionů na přístavbu. Některé navržené stavební úpravy nepovažujeme za nutné natož hospodárné. Přesunutí schodiště o 2 až 3 metry, otočení ochlazovacího bazénku pro saunu a podobné úpravy je lehké provést na papíře, ale v reálu celou investici výrazně zbytečně prodražují.

Zastupitelé navíc schválili zadání zakázky na zpracování projektové dokumentace pro stavební povolení firmě APOLO ve výši 1,3 milionu korun bez výběrového řízení. Jako důvod pro výběr tohoto zhotovitele byl uveden fakt, že tato firma před 10 lety již jednu projektovou dokumentaci na bazén zpracovávala. Navíc prý pokud by se šlo cestou řádného výběrového řízení, proces tvorby dokumentace by se protáhl. Ano, dva roky se nic moc nedělo a najednou je spěch.. Spěch, aby se stihla koncem roku podat žádost o dotaci. O té však sám pan starosta na zastupitelstvu pochyboval, jestli je vůbec reálná. Navíc zastupitel (projektant) Kozáček připustil, že se vše nemusí v požadovaném termínu stihnout.

Následně bude nutné zpracovat projektovou dokumentaci pro provedení stavby. Ta byla firmou APOLO naceněna na zhruba 1,7 milionu korun. Domníváme se, že se zde jedná o účelové rozdělení zakázky na dvě části tak, aby se na ni nevztahovaly přísnější regule zákona o zadávání veřejných zakázek.

Náš region má možná nejhustší síť plaveckých bazénů ve střední Evropě. Letos bude navíc zahájena ve Svitavách výstavba nového aquaparku za čtvrt miliardy korun. V tomto kontextu je velmi obtížné předvídat, jakým způsobem to může ovlivnit budoucí návštěvnost (a tedy ekonomiku) poličského bazénu. V roce 2019 dosahoval provozní příspěvek z rozpočtu města na bazén téměř 6 milionů korun. Pokud bychom vydělili tuto částku celkovým počtem návštěvníků (včetně kurzů a školních skupin), vyjde nám, že za každou hodinu každého návštěvníka doplácelo město z veřejných peněz 120 Kč.

Pokud by se přeci jen podařilo získat dotaci na investici (až do výše 70 % nákladů) a celý projekt zrealizovat, není jasné, jak by se změnily budoucí provozní náklady. O kolik navíc by každoročně provoz bazénu město stál a o kolik by se muselo navýšit vstupné, aby byl jeho provoz pro město udržitelný..?

Investici do bazénu považujeme za nutnou. Z výše popsaných důvodů jsme však takto navrženou rekonstrukci nepodpořili. Prostě se nám nelíbí zadávání zakázek z ruky, střet zájmů zastupitele Kozáčka a absence architektonické soutěže včetně kalkulace budoucích provozních nákladů, kterou by si takto velká investiční akce podle nás zasloužila.


Štěpán Vlček, zastupitel za Piráty
